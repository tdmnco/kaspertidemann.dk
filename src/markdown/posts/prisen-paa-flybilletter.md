---
author: Kasper Tidemann
created: 2013-10-15
date: den 15. oktober 2013
template: post
title: Prisen på flybilletter
---

Mens den moderne verden er ved at synke i grus, så synes fokus i Danmark at være prisen på flybilletter.

Derhjemme sværter journalisterne spalte op og spalte ned og sætter store typer på forsiden fordi en politiker har fløjet på første klasse. Men der er en detalje som de har overset: hvornår flybilletterne er købt.

Hvis en politiker bliver kaldt til møde med et par ugers varsel, så vil prisen på en flybillet unægteligt være højere end hvis den var købt 6 måneder i forvejen. Lad mig give et eksempel:

Jeg fløj hjem til Danmark for at tage på årets Roskilde Festival. Da festivalen var slut – og jeg havde børstet støvet af skosnuderne – købte jeg en flybillet tilbage til San Francisco med en uges varsel.

Så kort før afgang var der kun pladser tilbage på første klasse, så billetten endte med at koste mig lige omkring 19.000 kr.

Med andre ord: der er altså forskel på at flyve med kort varsel og så at sidde derhjemme i stuelampens skær og planlægge ferien for næste år. Det giver sig selv at førstnævnte er dyrere.