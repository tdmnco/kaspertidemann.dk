---
author: Kasper Tidemann
created: 2013-08-15
date: den 15. august 2013
template: post
title: Rødvin med isterninger i
---

Jeg sidder på caféen et stenkast fra min lejlighed og drikker en motivløs kop kaffe. Jeg kigger ud på gaden, ikke fikseret på noget bestemt punkt, men bare ud.

Jeg kommer til at tænke på Hollywood og min tid i Beverly Hills. Byen var fuld af mennesker, der var lige ved at slå igennem og som var venner med alle de kendte – i hvert fald lige indtil man spurgte ind til det. Så var de alligevel ikke venner med nogen højt på strå, men kendte nogen, der kendte nogen, der var.

Der sad rigmandsfruer beklædt med perler og guldsmykker på de mange fortovscaféer, der alle havde pompøse, italiensk klingende navne. De sladrede løs om hinanden og bestilte de dyreste rødvine, som de hældte isterninger i fordi de nok alligevel ikke brød sig om dem. Det var et spektakulært syn.

Jeg ved ikke om jeg nogensinde vender tilbage, men jeg tror det ikke. Når jeg tænker over det, så var Hollywood bestemt ikke min kop te. Eller kaffe. Eller rødvin med isterninger i.