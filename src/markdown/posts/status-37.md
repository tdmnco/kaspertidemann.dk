---
author: Kasper Tidemann
created: 2014-03-27
date: den 27. marts 2014
template: post
title: Status \#37
---

I staten Oregon ligger Portland, en by som er skabt af hærdebrede skovhuggere med fuldskæg og furede håndflader. Jeg står på en bro og tænker tanker. Det er sidste skanse før den vilde amerikanske natur.

Jeg er til konference. En af talerne står på scenen og nævner mit navn foran hundredvis af udviklere. Han fortæller at han er blevet inspireret af mit arbejde. Jeg sidder på bagerste række og smiler over hele ansigtet som kun en dreng med skrabede knæ kan gøre det.

Da Pløger døde lovede jeg mig selv at følge hans råd: uanset hvor meget modgang livet byder mig, så giver jeg aldrig op.

Det anslår en tone nede på bagerste række, der klinger længe efter konferencen er slut og sæderne er tomme. Jeg går tilbage over broen og sætter nøglekortet i hotelværelsets dør. Jeg slukker min telefon. Og sover en drømmeløs søvn.