---
author: Kasper Tidemann
created: 2013-07-15
date: den 15. juli 2013
template: post
title: En af de aftener
---

Vi lagde ud med et par drinks i den stille fyraften. Det var længe siden vi sidst havde set hinanden.

Senere befandt vi os på en af byens bedste bøfrestauranter. En af de andre opdagede at han havde tabt sin telefon i taxaen. Et øjeblik efter slog vi sporing til og så sad vi ellers der og spiste og drak, mens vi fulgte telefonens vej rundt i byen, ud i forstæderne og tilbage igen.

Efter hovedretten ilede vi ud på Bredgade for at praje en vogn. Den kørte os ad en ukendt rute, mens vi fulgte efter den blå prik på skærmen. I et lyskryds ved Strandboulevarden indhentede vi taxaen og så stak jeg – på bedste cykelsportmanér – halvdelen af kroppen ud ad vinduet for at gribe telefonen, som den anden chauffør rakte ud fra førersædet midt i det røde lys.

Vi jublede da vi fik telefonen og satte i hast tilbage mod bøfrestauranten. Der fejrede vi vores biljagt gennem byen med en sidste drink, før vi drog videre ud i natten. Det blev en af de aftener man tænker tilbage på med et smil.