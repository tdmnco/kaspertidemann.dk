---
author: Kasper Tidemann
created: 2014-01-26
date: den 26. januar 2014
template: post
title: Magisk sommer
---

Vi var lige kørt over broen, der forbinder Isle of Skye med det skotske fastland, og havde smidt vores oppakning på vandrehjemmet. Vi stod på den eneste pub på den lille ø og virrede som små antenner.

Der sad nogle piger ved et bord længere nede. De andre drenge tøvede, så jeg gik ned og sagde hej til den mørkhårede af dem.

— You sound Danish?

— Ja, det gør du også.

Marie fra Aalborg, så vidt jeg husker. Jeg mødte hende igen et par dage senere ved Loch Ness, hvor vi drak billige dåseøl, kastede smutsten henover vandspejlet og talte om fremtiden.

Hvis alt er gået som det skulle, så er hun uddannet som dyrlæge i dag. Det var en magisk sommer.