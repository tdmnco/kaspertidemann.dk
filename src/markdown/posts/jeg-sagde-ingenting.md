---
author: Kasper Tidemann
created: 2013-09-09
date: den 9. september 2013
template: post
title: Jeg sagde ingenting
---

Jeg sad ved et bord tæt på indgangen og drak en kop kaffe. Pludselig kom en hjemløs mand ind i caféen. Hans blik gled hurtigt henover de mange kaffedrikkende gæster, der sad og læste, trykkede på en mobiltelefon eller talte med hinanden.

Så rakte han hånden ned bag en montre hvor han tog tre-fire croissanter. Jeg så ham lige i øjnene da han gjorde det. Sekunder efter forlod han caféen med sit bytte uden at fortrække en mine.

Jeg sad tilbage og vidste jo godt at det var forkert. Men jeg sagde ingenting.