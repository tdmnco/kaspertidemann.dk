---
author: Kasper Tidemann
created: 2015-08-11
date: den 11. august 2015
template: post
title: §11-§20 - De små hjem
---

**§11:** Solens stråler glimter i vandspejlet, der ligger som tynd film ud over Bagsværd sø. Det er en stille aften i juli, en af de aftener som varer en hel sommer.

**§12:** Jeg slentrer rundt om søen i det spirende tusmørke og forbi husene, som ligger ned til vandet med lys i vinduerne og biler i carportene.

**§13:** Der sidder vi i de små hjem med ildfaste fade og elektriske tandbørster. Fjernsynet synger om krig og kærlighed, måneskin og lottotal, mens vi zapper rundt i den bedste sendetid.

**§14:** Vi drømmer om en anden tid i en anden verden. Der er så meget vi ville gøre hvis det hele bare var anderledes. Vi falder i søvn i en sommernats uskyldighed.

**§15:** Dagen efter buldrer vi på arbejde og løber som vilde heste for at tjene mere, mere og endnu mere, som vi kan skrive på selvangivelsen.

**§16:** Om aftenen ser vi en film hvor helten dør og verden består. Det sætter sig i baghovedet og minder os om noget, som vi ikke kan komme i tanke om.

**§17:** Dagene fortsætter i en uendelighed. Det hele går sin gang indtil vi vågner op en navnløs morgen hvor alt føles anderledes.

**§18:** Pludselig kommer vi i tanke om alt det, som vi ikke kan skrive på selvangivelsen. Vi indser at det er nytteløst at måle sig med andre – og at helten i fjernsynet er os selv.

**§19:** Så er livet en tidlig morgen i et glasklart røde, hvor vi springer ud ad sengen, åbner vinduet og skimter konturerne af den nye dag.

**§20:** Så synger vi solen ned og ligger med tømmermænd dagen efter. Vi ser skrå vinkler og stjernespækkede mønstre. Vi vrister os fri og mærker at vi lever.