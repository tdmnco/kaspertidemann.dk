---
author: Kasper Tidemann
created: 2014-08-15
date: den 15. august 2014
template: post
title: §51-§60 - Ud over sæderne
---

**§51:** Det hele sejler sammen. Baren, den sløve jazz, de dvaske slag på tangenterne som anslår en rytme. Mit hoved bruser af sted. Jeg er fuld.

**§52:** I taxaen spiller en sang, der glider ud over sæderne. Jeg forsøger at fange den. Jeg dejser om halvvejs i teksten og ender et sted midt imellem.

**§53:** Jeg vågner op med dunkende hoved og en svag erindring om aftenen før. Jeg kigger på mit ur. Det er senere end jeg bryder mig om.

**§54:** Hvad skete der i går? Vi var først derhenne og så derhenne og så derhenne… Jeg puster ud. Min mund er tør som sandpapir.

**§55:** Hvor mange penge brugte jeg i går? Jeg snubler ud af sengen og leder efter kvitteringer i mine bukselommer. Jeg finder ingen.

**§56:** Jeg kigger på uret igen. Jeg burde have været oppe for længst. Jeg burde have fået noget ud af dagen. Samvittigheden hviler tungt på mine skuldre.

**§57:** En tanke rammer mig som lyden af titusind trompeter i et venteværelse: nu skal det være slut! I går var sidste gang. Jeg lover mig selv aldrig mere at drikke.

**§58:** Weekenden efter står jeg igen i kø til en drink. Der er liv og glade dage i baren, energisk samtale og en løs eufori i luften.

**§59:** Jeg finder en kvittering fra weekenden før. Den lå gemt i min pung som et vidnesbyrd fra en fjern fortid, et stykke historik fra et kuldsejlet projekt.

**§60:** Det gule, elektriske lys flimrer i rummet. Jeg sejler mod barens skinnende glasfacader. Jeg indtaster min pinkode. Og i taxaen spiller en sang, der glider ud over sæderne.