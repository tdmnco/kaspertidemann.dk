---
author: Kasper Tidemann
created: 2013-10-15
date: den 15. oktober 2013
template: post
title: Forebyggende beskyttelse
---

Nu skriver jeg det som ingen tør sige, men som alle tænker: vi er nødt til at gentænke den forebyggende beskyttelse ved strafudmåling.

Når fire unge mænd på 15, 16, 17 og 18 år kan slå, sparke og trampe på en sagesløs 59-årig mand så han hjerneskades og invalideres, så er det i situationen ikke synd for de unge mænd fordi de har haft en hård opvækst – så er det alene synd for den 59-årige mand, der har mistet livet i levende tilstand.

Når der er tale om mennesker, der kan gøre noget så gennemgribende umenneskeligt, så bør fokus være på at beskytte alle dem som kan blive ofre i fremtiden. Alle dem som det går ud over næste gang.

To af gerningsmændene modtog en fængselsstraf på omkring et år for at ødelægge et andet menneskes liv – og det er der jo ingen forebyggende beskyttelse i. Det er et frygteligt perspektiv.