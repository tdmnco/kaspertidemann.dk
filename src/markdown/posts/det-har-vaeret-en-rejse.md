---
author: Kasper Tidemann
created: 2013-10-14
date: den 14. oktober 2013
template: post
title: Det har været en rejse
---

Jeg rejste mig op og lod blikket glide rundt i lokalet. Alle de andre sad og kiggede afventende på mig. Jeg rømmede mig og begyndte:

— My name is Kasper Tidemann and I am a software developer.

Jeg kendte ingen af de halvtreds andre deltagere til netværksarrangementet, men der stod jeg, midt i et blomstrende forår i New York tilbage i år 2008, og trådte mine første skridt. Jeg havde købt en flybillet og havde pakket min kuffert.

I New York mødte jeg stifteren af en af verdens største fototjenester, drak øl med ejeren af byens bedste bryggeri og nikkede ydmygt op imod lejlighederne på 740 Park Avenue.

Senere befandt jeg mig i hjertet af et buldrende, vindblæst Chicago. Jeg havde sponsoreret en reception i byens rigmandsklub, University Club of Chicago, og derigennem blev jeg forbundet med milliardærer, børsmæglere, formueforvaltere og de bedste advokater. Jeg var for første gang i min karriere nødt til at leje et jakkesæt. Jeg havde kun taget ét med i min kuffert og det var ikke nok.

På South Michigan Avenue ligger restauranten The Gage som er ejet af Billy Lawless, en hærdebred irer. Det er byens bedste sted og der kommer alle som er noget ved musikken i Chicago. Jeg var lige blevet indlogeret på et værelse oppe i rigmandsklubben og gik selvsikkert ind ad den sorte, rigt ornamenterede svingdør:

— Kasper, good to see you! Please, have a seat.

Billys håndtryk var nær ved at brække min hånd. Man kunne slå den mand i hovedet med en træstamme og han ville ikke fortrække en mine. Det var mageløst.

Senere landede flyet i San Francisco. Jeg steg ud og indsnusede den tørre, californiske luft. Og så blev jeg venner med nogle af de bedste mennesker indenfor de teknologier som dominerer vores hverdag. Jeg har skabt kontakter i henved alle de store selskaber og jeg er slentret ind på The Rosewood iført shorts og fodboldtrøje bare for at bevise en pointe.

Jeg har flere gange måtte knibe mig i armen fordi jeg har oplevet så meget. Jeg har knoklet, knoklet og knoklet og har aldrig nogensinde givet op – også selvom det har været på et hængende hår et par gange. Men nu er der ingen vej tilbage.

Det har været en fuldstændig fantastisk rejse at nå hertil. Jeg skrev engang om den lille dreng med skrabede knæ, der drømte om at blive en stor mand. Nu står den lille fyr og vinker til mig i baggrunden.