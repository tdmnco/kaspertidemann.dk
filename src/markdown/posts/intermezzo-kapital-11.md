---
author: Kasper Tidemann
created: 2014-02-13
date: den 13. februar 2014
template: post
title: Intermezzo, kapitel 11
---

Sommerferien er ved at være forbi. Den kom og gik lige så hurtigt som et stjerneskud på nattehimlen. Sådan føles det i hvert fald.

Klokken er 14:20. Jeg sidder på mit værelse og hører musik. Måske har jeg fået arbejde i føtex, men jeg kan ikke tage mig sammen til at ringe og høre dem ad. Jeg kigger på min studenterhue. Den ligger der på bordet og skyder sin sorte skygge frem. Jeg trækker et halvt smil.

Camilla har ikke svaret på mine beskeder i dag. Efter turen til Midtfyns Festival er det blevet bedre mellem os. Vi fik snakket og besluttet os for at tage det skridt for skridt. Men hun er stadig dårlig til at svare. Jeg kigger på min telefon. Intet nyt i displayet.

Jeg ved ikke hvad jeg vil lige nu. Jeg kigger tomt ud af vinduet. Kigger tilbage på telefonen. Der sker ingenting. Displayet er stadig det samme, som har det brændt sig fast på min nethinde.

Med et sæt følger jeg op på en pludselig indskydelse. En cykeltur! Jeg vil ud og se vandet, ud og køre på Strandvejen.

10 minutter efter befinder jeg mig på Ring 4. Bilerne suser forbi og oser i en lind strøm. Jeg træder hårdt i mine pedaler og når til lyskrydset ved ABs fodboldbaner. Her er roligt. Sensommerens sollys giver det hele et behageligt skær.

Jeg kører gennem Lyngby. Brostenene i krydset sender rystelser op gennem min cykel, så mit cykelstyr hopper op og ned. Jeg kører hurtigt af sted og passerer klumper af mennesker, der står og venter ved busstoppesteder med hænderne fulde af dagens indkøb.

Jeg nærmer mig skoven og Dyrehavsbakken. Jeg rækker ned i lommen og finder min telefon. Displayet er stadig uændret, ingen beskeder modtaget, ingen opkald. Jeg putter telefonen tilbage i lommen og træder med endnu større energi i pedalerne. Hvorfor svarer hun ikke?

Skoven omfavner mig. Når man kører ud til Dyrehavsbakken, så foregår det ned ad bakke et godt stykke af vejen. Så kan man ranke ryggen og se alle trækronerne glide forbi. Jeg holder på styret med højre hånd, mens den venstre støtter mod min side. Der er ikke noget som natur til at gøre et simpelt menneske glad indeni.

Jeg når til skillevejen hvor det store skilt fortæller mig at Strandvejen ligger til højre. Jeg når til rundkørslen. Et par biler umuliggør en lettere hasarderet kørsel direkte igennem den, så jeg vælger at følge den pænt rundt og køre over ved fodgængerovergangen. Malingen er slidt. Hvis man ikke vidste det, kunne man ikke skelne fodgængerovergang fra vej. Jeg cykler over.

Og så når jeg Strandvejen, der toner frem med sin kølige, blå horisont. Havets farve er mørkere end himlens, skillelinjen er tydelig. Jeg kører over vejen, stiller min cykel ved stenforhøjningen og puster ud.

Jeg kigger på min telefon igen. Camilla har stadig ikke svaret på mine beskeder. Bilerne på Strandvejen tillader ikke mine ører et øjebliks stilhed, men larmen er ikke forstyrrende, bare tilstedeværende.

Hvorfor har hun ikke svaret? En ubehagelig fornemmelse breder sig i min krop. Jeg ryster den af mig og springer resolut op på den lille stenforhøjning ud til vandet.

Jeg sidder med øjnene hvilende på det store vandspejl. En håndfuld både af forskellig størrelse sejler rundt ude i det blinkende vand. Måske jeg skulle springe i vandet og svømme ud til dem. Blive kaptajn og sejle til Afrika og forlade Danmark for altid. Jeg kunne rejse til Caribien og blive fisker eller til Svalbard og leve af hvalfangst. Eller blive landmand i Holland.

Jeg kunne også købe aktier og blive milliardær af et heldigt afkast, redde verden med alle mine mange penge og dø på min egen sydhavsø om mange, mange år – måske lykkelig, måske ikke.

Jeg sukker. Blæsten slår mod min t-shirt, der er fugtig af sved. Jeg har ikke lyst til at tage hjem. Så kan hun jo også bare lade være med at svare. Jeg får ondt i maven af at tænke på det. Jeg har lyst til at græde, men jeg har ikke lyst til at gøre det foran hele verden. En mor med en barnevogn går forbi bag mig. Jeg tager mig lidt sammen.

Måske skulle jeg også bare glemme det hele. Tage ud i verden og møde en ny smuk pige som jeg kan blive forelsket i. Der er jo så mange. Jeg sukker igen. Tonløst, men rungende indeni. Ud i verden.

Nej. Hun skal nok svare. Jeg bliver siddende lidt endnu.

*Bemærk: det er nu 10 år siden jeg skrev Intermezzo, der handler om slutningen af min gymnasietid og tiden derefter. Ovenstående er sidste kapitel i novellen.*