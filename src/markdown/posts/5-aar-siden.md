---
author: Kasper Tidemann
created: 2015-07-21
date: den 21. juli 2015
template: post
title: 5 år siden
---

Eftermiddagens solstråler ligger som et gyldent tæppe over Solbjerg Kirkegård. Det minder om en scene fra en film, men det er det ikke. I dag er det 5 år siden Pløger blev slået ihjel i Afghanistan.

Det er de små ting, der gør mig ked af det. De får mig til at tænke på alt det, som han aldrig nåede at opleve. De små ting får mig til at tænke på alle de store håb, drømme og muligheder, der løb ud i ørkensandet den dag i juli.

Vi skylder ham at leve fuldt ud. Vi skylder ham at være der for hinanden, at gøre alt det der betyder noget, og at skabe mere liv end vi mister – hver eneste dag. Og så må vi aldrig nogensinde give op.