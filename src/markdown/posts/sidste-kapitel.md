---
author: Kasper Tidemann
created: 2014-02-27
date: den 27. februar 2014
filename: sidste-kapitel
template: post
title: §?-§? - Sidste kapitel
---

**§?:** Menneskesønnen er død. Der er intet rigtig og forkert længere. Alle valg er både til- og fravalg. Det hele er op til os selv.

**§?:** Meningen med det hele er lige udenfor rækkevidde. Vi kan se den, men kun lige strejfe den med fingerspidserne når vi rækker ud.

**§?:** Alt er bedre i morgen. I morgen er det sidste kort som får kabalen til at gå op, den sidste brik i puslespillet som rummer svarene på alle de store spørgsmål.

**§?:** Men så bliver i morgen i dag og vi er ikke nået så langt som vi troede. Men det bekymrer os ikke fordi cirklen slutter og mønsteret gentager sig.

**§?:** Meningen med det hele vil nemlig altid vente på os på det næste gadehjørne, ved det næste busstoppested, i den næste lufthavn og ude bag den næste horisont.

**§?:** Den kalder på os som et barn, der har tegnet noget som de voksne skal se. Den hopper som en gummibold af ren glæde over de mindste detaljer og små sammenhænge.

**§?:** Livet er en lang historie om at være på vildspor og finde vej, om alle de andre, dem i sportsvogn og dem på gaden, og om os selv.

**§?:** Livet er en lystløgner, en sommernats uskyldighed, vores eget ekkorum, en elektrisk tandbørste, et tomt univers og en brændende verden.

**§?:** Så står vi der i den kølige natteluft og føler os små. Da giver intet mening og alt giver mening. I det øjeblik er der ingen i morgen og tusindvis af morgendage endnu.

**§?:** Det hele er til låns og skal afleveres tilbage når vi ikke er her mere. Vi står og tænker på dem som vi elsker. Og indser at livet er en lang fortælling om at vi intet er uden hinanden.